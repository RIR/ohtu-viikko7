# Referaatti Kalle Ilveksen kandidaatintutkielmasta "Scrumban-menetelmän käyttö ketterässä ohjelmistokehityksessä"

Tutkielma tarkastelee nykyaikaisia ohjelmistokehitysmenetelmiä ja näistä varsinkin Scrumia, Kanbania sekä näiden yhdistelmää Scrumbania. 

Tutkielmassa edetään kertoen kuinka perinteiset raskaat ja dokumentaatiokeskeiset ohjelmistokehitysmenetelmät kuten vesiputousmalli ovat 2000-luvun saatossa antaneet tilaa moderneille ketterille menetelmille. 

Ketterä ohjelmistokehitys korostaa tarkkaan määriteltyjen työkalujen, kiveen hakatun aikataulun ja raskaan dokumentoinnin sijasta joustavuutta, toimivuutta ja kykyä reagoida muutoksiin nopeasti. 

Ketteristä menetelmistä suosiota ovat saavuttaneet mm. Scrum ja Kanban. Näistä molemmat noudattavat ketterän filosofian lisäksi Lean-ajattelutapaa, jossa tarkoitus on minimoida turhan työn määrää. 

Menetelmät eroavat jossain määrin lähestymistavoiltaan ja molemmissa on puutteensa. Pääpiirteittäin Scrum on tarkemmin määritelty ja täten hivenen rajoitetumpi kuin Kanban, joka taas antaa ajoin liikaakin vapautta ohjelmiston kehittäjille. 

Molempien menetelmien puutteita on pyritty korjaamaan kehittämällä työkalu, Scrumban, joka yhdistelee ominaisuuksia molemmista.

Lopussa todetaan, että Scrumbanilla on saavutettu mielekkäitä tuloksia, mutta kuten Scrum ja Kanban, ei Scrumban ole tarkkaan määritelty prosessi, vaan työkalu ja näin ollen se ei yksinään ratkaise kaikkia ohjelmistokehityksen ongelmia. Tärkeintä olisi löytää kullekin projektille siihen sopiva työkalu.
